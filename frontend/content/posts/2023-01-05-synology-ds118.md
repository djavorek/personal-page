---
title: Synology DS118 2023-ban - Talált vagy süllyedt?
date: 2023-02-25T10:06:03.699Z
draft: false
thumbnail: synology-dsm-7.webp
category: Hardware
brief: A Synology DiskStation DS118-ról röviden, mi az amit tud és mi az amit
  nem. Teljesítmény, lehetőségek, ár-érték.
---
# Mire jó egy NAS?

A Synology DS118 egy olyan NAS ami **sokak igényeihez mérten lehet az optimális belépőszíntű választás**. Ezért nem árt ha előbb tudjuk mire is jó egyáltalán ha egy újabb fekete dobozt teszünk a polcra, a már megszokott modem, router, set-top box háromszög mellé.

A NAS rövidítés feloldása *Network-attached storage*, azaz hálózati meghajtó. **Egy olyan HDD (merevlemez) vagy SSD, amit nem a szokásos módon a számítógépünkben tartunk vagy USB kábellel csatlakoztatjuk hozzá, hanem az otthoni hálózatunkon, "internet"-en keresztül érjük el.** Ez egyrészt azért jó mert minden eszközünk, ami WiFi-n vagy kábelen keresztül csatlakozik az otthoni hálózatunkba, el tudja majd érni az ezen tárolt fájljainkat. És bizony **nem csak mappákat és fájlokat tudunk nyitogatni**.

* Fényképeinket a Google Photos-hoz hasonló oldalon kezelhetjük, mobilon és PC-n is.
* Filmjeinket egy streaming szolgáltatókhoz felérő felületen nézhetjük TV-n keresztül
* A sor folytatódhat a zenékkel, Word, Excel dokumentumokkal, stb.

A **megvalósítás nagyon sok féle lehet**, a korlátozott de viszonylag olcsó gépektől, az akár 12 lemezt is fogadni képes otthoni teljes értékű szerverekig. A Synology DS118 ennek a skálának majdnem a legalján helyezkedik el, bőven a hálózatra kötött külső winchesterek fölött, egy otthoni felhasználásra tökéletes szinten. Jelenleg ez a gyártó által kínált legerősebb 1 lemezhellyel rendelkező NAS, fogyasztása egy LED-es villanykörtével vetekszik, hardware-e pedig ennek megfelelően a bemutatásakor (**2018**) érkező alsó-közép kategóriás telefonokéval hasonlítható össze. Az ára a második legolcsóbb a gyártó jelenleg kapható termékei között.

# Az élet 1 lemezzel

A DS118 bizonyos szempontokból kiváló ár-érték aránnyal rendelkezik. Ennek az egyik legegyszerűbb oka az, hogy az egy lemezes NAS-oknak vannak olyan korlátai, ami miatt nem lehet őket bármilyen felhasználásra ajánlani. Elég csak körülnézni Reddit-en (például [itt](https://www.reddit.com/r/synology/comments/nzyql7/which_1_bay_nas_as_beginner/) és [itt](https://www.reddit.com/r/synology/comments/ghfb5f/buying_advice_need_a_nas_that_can_run_4k60fps/))

## Sikíts ha tele van

A legegyszerűbben megérthető hátrányuk, hogy ha a bennük lévő HDD megtelik, akkor kénytelenek vagyunk venni egy nagyobbat, a régit pedig - miután valamilyen külső eszközzel lemásoltuk róla minden adatunkat - mellőznünk kell a jövőben. Ehhez képest, ha több lemez helyünk van, akkor egyszerűen a már meglévő melletti üres helyre kell csak vennünk egy új HDD-t és végeztünk is.

## Fizettél már olyanért, amit nem is szeretnél használni? Itt nem kell

Ezeken az eszközökön tárolt összes adat ki vannak téve a lemez meghibásodásának, amire átlagosan 5-6 évente számítani lehet. A "2-bay", "4-bay", stb. változatokban kihasználhatjuk a [RAID](https://hu.wikipedia.org/wiki/RAID) technológiát, és az adataink lemezek közötti elosztásával ("csíkozásával") és/vagy duplikálásával ("tükrözésével") jelentősen csökkenthetjük az adatvesztés esélyét vagy javíthatjuk a szerverünk sebességét.

Ennek a lehetőségnek a kihasználásával remek eredményeket lehet elérni, mind teljesítményben, mind megbízhatóságban. De ez az a határvonal, amit egy informatika iránt nem érdeklődő felhasználó már nem szabadna hogy átlépjen. Azt a mondatot viszont már valószínűleg mindenki hallotta, hogy amiről nincs biztonsági mentés, az nem is létezik. És ez alól a viszonylag bonyolult RAID tömbök építése sem mentesít

## Spórolni csak ésszel

A fent leírt RAID megoldás egyáltalán nem felel meg a legnépszerűbb biztonsági mentés stratégiának. [A 3-2-1 stratégia](https://www.seagate.com/gb/en/blog/what-is-a-3-2-1-backup-strategy/) szerint minden fontos adatunkról legalább **3 másolatot kell tartanunk**, legalább **2 különböző féle adathordozón** (Blu-Ray, HDD, SSD Cloud, stb.), és legalább **1 olyan másolatunknak is lenni kell amit a többitől fizikailag más helyen tartunk**. Ha hajlandóak vagyunk akár csak 1-2 lépést tenni ebbe az irányba és tudatosítani magunkban, hogy amit csak a NAS-on tárolunk azt lényegében bármelyik pillanatban elveszthetjük, akkor nincs szükségünk több lemezhelyre és kétszer-háromszor ennyit fizetni ugyanazokért a szolgáltatásokért. 

Pótolhatatlan fényképeinkről, dokumentumainkat felmenthetjük a [Synology erre szánt felhőjébe](https://c2.synology.com/) vagy egy külön HDD-re másolhatjuk USB-n keresztül és betehetjük a szekrénybe. 

# Halvány villanykörtét vagy családi szervert?

Mindkettő nagyjából ugyanannyi áramot fogyaszt. De az egyik ehhez képest viszonylag magasra teszi a lécet.

| Feladat                                                                                                   | Amire képes                                                                                                     | Amire már nem                                                                                                             |
| --------------------------------------------------------------------------------------------------------- | --------------------------------------------------------------------------------------------------------------- | ------------------------------------------------------------------------------------------------------------------------- |
| Film lejátszás                                                                                            | 1db 4K vagy <br> 2-3db 1080p stream <br> egyidejű lejátszása (amennyiben a kliens támogatja a videó formátumát) | Fejfájásmentes lejátszás amikor a kliens nem támogatja a videó formátumát. (lásd következő sor)                           |
| Film konvertálás<br> hardveresen                                                                          | 1 db 4K HDR videó valós-idejű átkódolása <br> csak a Synology saját alkalmazásain belül                         | Bármilyen hardveres átkódolás Plex-ben vagy más külsős alkalmazásban                                                      |
| Film konvertálása <br> [szoftveresen](https://support.plex.tv/articles/201373803-nas-compatibility-list/) | Alacsony bitrátájú 720p vagy alacsonyabb felbontású videók valós-idejű konvertálása                             | Bármilyen 1080p vagy 4K videó valós-idejű konvertálása (egy 4K film konvertálása akár több mint 15 órát is igénybe vehet) |
| Fénykép megosztás                                                                                         | Akár több tízezer kép tárolása <br> új képek gyors indexelése <br> Arcok címkézése és albumokba rendezése       | Fényképeken szereplő tárgyak és helyek címkézése                                                                          |
| Egyéb lehetőségek                                                                                         | DNS szerver, SMTP szerver, Web szerver                                                                          | Docker támogatás <br> bármilyen egyéb virtualizáció                                                                       |



Aki több technikai részletre kíváncsi, annak a következő összehasonlítást tudom ajánlani, ahonnan az is jól látszik, hogy milyen óriási a különbség a DS118 és egy 3 évvel korábbi belépőszíntű NAS között. 

[DS115j vs DS118 teljesítmény összehasonlítás](https://www.datastoreworks.com/DS118.asp)